2. divisions tophold Esbjerg har sikret sig en opgradering til den centrale midtbane. Der er tale om tilgangen af den transferfrie Mikail Maden, som har skrevet under på en kontrakt frem til sommeren 2024. 22-årige Maden har den seneste tid været på prøve hos klubben fra vestkysten, og det har altså været en succes. Lars "Lungi" Sørensen er tilfreds med aftalen, fortæller han til klubbens hjemmeside: – I Mikail Maden får vi en dygtig spiller og en målrettet og dedikeret fyr ind i truppen, som vi hilser velkommen. - Sportsligt har Mikail de seneste uger efterladt et rigtig godt indtryk, og der er ingen tvivl om, han er en god fodboldspiller. - Han er både god med bolden og til at passe på den, og de kvaliteter passer fint ind i det, vi gerne vil i EfB, så vi er tilfredse. Maden har senest spillet for Fredrikstad FK, som netop er rykket op i den norske Eliteserie.