AIK Stockholm har solgt Jonah Kusi-Asare til Bayern München. Det 16-årige mega-talent har været rygtet til den tyske storklub igennem længere tid, og torsdag formiddag er handlen endelig blevet officiel. - Jonah Kusi-Asare er en ung angriber med et enormt potentiale. Han havde et par tilbud at vælge imellem, men han valgte Bayern. Vi var i stand til at overbevise ham om, at vi var det rigtige valg. - Han har hele pakken. Han er teknisk stærk, hurtig, høj og meget robust rent fysisk. Vi er meget glade for, at han har valgt Bayern, lyder det fra sportsdirektør Christoph Freund. Jonah Kusi-Asare blev tilbage i august den yngste spiller nogensinde for AIK, da han blev skiftet ind i en kamp mod Varbeg i en alder af 16 år og 24 dage.