Jasin Assehnoun siger farvel til Nørreskoven for en stund. I det næste halve år skal han nemlig vise sig frem i Grækenland, hvor han har fået en lejeaftale på plads med Volos FC. Det meddeler Vejle Boldklub på sin hjemmeside. - Jeg er overbevist om, at vi stadig har det bedste fra Jasin til gode, men hans ophold i Vejle Boldklub er indtil videre ikke gået, som nogen af os havde håbet. - Jasin er en del af konkurrencen om de offensive pladser, og med Dimitris Emmanouilidis tilbage i truppen har vi fået nye muligheder oppe foran, som for nuværende bringer Jasin længere væk fra fast spilletid. - Vores vurdering er derfor, at et lejeophold på et konkurrencedygtigt niveau er den bedste midlertidige løsning for alle parter, siger sportschef Marius Adrian Nicolae til klubbens hjemmeside. Sportschefen tilføjer desuden, at han stadig ser Assehnoun have en fremtid i Vejle. Der er derfor ingen transferrelaterede optioner i lejeaftalen. Den 25-årige finske venstre kant kom til Vejle i sommer, hvor det siden er blevet til 13 kampe med et enkelt mål til følge. I Volos bliver Jasin Assehnoun holdkammerat med danske Luka Racic.