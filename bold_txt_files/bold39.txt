Starboy har forladt B.93. På Deadline Day sagde Emmanuel Ogude farvel til NordicBet Liga-klubben, da han havde fået mulighed for at komme videre. Nu kan bold.dk så fortælle, at Ogude fortsætter karrieren i Irak, hvor Al-Qasim SC står klar med en kontrakt. Klubben frister en tilværelse i den irakiske Premier League. I første omgang er det en aftale frem til sommer, hvor både Ogude og Al-Qasim SC skal se hinanden an. Ogude er dog fortsat i Danmark, da der mangler en række detaljer, mens han også skal have styr på sit visum, inden at han kan blive præsenteret. Men én ting er i hvert fald sikkert, og det er, at det er slut med Starboy på Østerbro Stadion. I denne sæson blev det blot til et enkelt mål i 11 kampe i NordicBet Ligaen.