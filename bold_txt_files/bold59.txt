Sønderjyske har forstærket offensiven i jagten på en oprykning til 3F Superligaen. Sønderjyderne har nemlig præsenteret Tobias Klysner, som kommer til klubben fra Randers FC med øjeblikkelig virkning. - Vi er meget glade for, at vi med tilgangen af Tobias Klysner kan polstre vores i forvejen meget stærke offensiv. Vi får i Klysner en meget bevægelig kantspiller, der har en voldsom fysisk pakke. - Han er intens i presspillet, han kan løbe dybt, og han kan både angribe og forsvare, og han har det udtryk og den ærgerrighed, vi ønsker fra vores spillere. - Det er en spiller, der stadig er forholdsvis ung, og alligevel kommer han med en masse erfaring – først og fremmest fra Superligaen. - Han kommer til Sønderjyske Fodbold med masser af sult og lyst til at blive en del af vores spændende projekt, og vi glæder os til at se ham i aktion på Sydbank Park, siger sportschef Casper Daather i en pressemeddelelse. 22-årige Tobias Klysner har fået en aftale med Sønderjyske frem til sommeren 2027.