21-årige Isabella Obaze er nu blevet belønnet efter et imponerende 2023. Den danske landsholdsspiller har nemlig fået et skifte til Portland Thorns i USA på plads, hvor hun har sat sin signatur på en aftale frem til udgangen af 2026. - Jeg er så glad for at skifte til Portland Thorns FC. Det er en klub med en vindermentalitet, og jeg håber at kunne hjælpe med at fortsætte deres succes. Jeg kan ikke vente med at komme i gang, siger Obaze til klubbens hjemmeside. Portland Thorns-direktør Karina LeBlanc jubler over, at man er nået til enighed med svenske FC Rosengård om en aftale. De har nemlig i længere tid holdt øje med den danske midtstopper. - Vi blev opmærksomme på Isabella for et stykke tid siden, og derfor har vi hurtigt kunnet se hende udvikle sig til en utrolig stærk forsvarsspiller, langt over hendes alder. - Isabella besidder alle de egenskaber, der gør hende til et fremragende match for os, både på og uden for banen, og vi tror på, at hun vil blive en vigtig brik for vores klub fremover. I starten af 2023 skiftede Obaze fra HB Køge til FC Rosengård, hvor hun hurtigt udviklede sig til en profil. På det danske landshold har hun også fået vist sig flot frem med masser af spilletid under den nye landstræner, Andrée Jeglertz. I Portland Thorns kommer Isabella Obaze til at være klubbens anden tredje gennem historien, da Nadia Nadim og Rikke Sevecke tidligere har repræsenteret klubben. Sevecke stoppede for nylig karrieren grundet en hjertefejl. Læs mere her.