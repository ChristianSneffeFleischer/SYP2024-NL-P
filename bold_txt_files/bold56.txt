Enock Kofi Otoo er ny mand i Lyngby. FC Nordsjælland bekræfter på klubbens hjemmeside, at den 19-årige ghaneser skifter til Superliga-rivalerne, da han har haft for langt til spilletid på førsteholdet i Farum. - Enock har gjort det godt på U19-holdet, men der er mange om buddet på de offensive positioner. - Hensynet til Enocks videre udvikling har været centralt for os, og derfor har det givet god mening at hjælpe ham videre mod nye og bedre muligheder. - Vi er glade for, at det er lykkedes med denne aftale, hvor alle parter har set det som en god mulighed for at komme tættere på spilletid på seniorniveau for Enock, og det skal vi også tage hensyn til, udtaler Søren Henriksen, der er assisterende sportschef i FCN. Lyngby skrev tidligere på fredagen, at Otoo har trænet med i klubben siden tirsdag, og at han fredag er i truppen til træningskampen mod IFK Norrköping. De kongeblå mangler dog fortsat at offentliggøre aftalen med Enock Kofi Otoo. 