Nicklas Røjkjær skifter angiveligt til Allsvenskan et halvt år før tid. FC Fredericia-profilen blev tidligere i januar solgt til Mjällby, hvor skiftet først skulle finde sted efter sæsonen. Parterne har dog arbejdet på et tidligere skifte, og det ser ud til, at FC Fredericia og Mjällby er blevet enige. Svenske Expressen erfarer, at Røjkjær skifter til Mjällby med øjeblikkelig virkning. Dermed har Røjkjær spillet sin sidste kamp for FC Fredericia, hvor han har spillet siden 2022.  Han har tidligere været forbi Silkeborg, Esbjerg, Viborg og FC Københavns ungdomsafdeling. Men nu står der altså svensk fodbold på menuen.