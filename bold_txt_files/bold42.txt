Morgan Rogers har haft gang i en fin sæson i Middlesbrough, hvor han blandt andet har gjort sig bemærket i Carabao Cuppen med fem mål og tre oplæg i seks optrædener. Championship-klubben kommer dog ikke til at nyde mere af den 21-årige englænder i denne omgang. Torsdag formiddag meddeler Aston Villa nemlig, at man har sikret sig offensivspilleren. Ifølge The Athletic betaler Premier League-klubben i omegnen af 15 millioner pund – svarende til 130 millioner danske kroner – for Morgan Rogers. Det blev altså blot til seks måneder i Middlesbrough, som den unge englænder skiftede til fra Manchester Citys akademi i sommer. Aston Villa nævner intet om længden på kontrakten.