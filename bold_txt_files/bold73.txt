Gennem tiden har mange danske fodboldspillere taget turen til Italien, og nu har endnu en valgt at tage til støvlelandet. 17-årige Balder Magui har nemlig forladt FC Nordsjælland og valgt at skifte til Serie A-klubben Torino. Magui er en del af CG Sportsmanagement, hvor Head of Scouting Mikkel Ruhoff har lagt et billede op af præsentationen af den unge dansker. bold.dk har talt med Ruhoff, som her sætter ord på processen vedrørende skiftet til Torino. - Skiftet er kommet på plads gennem vores direkte forbindelser til klubben, da vi har kontor i Italien. Vi har været i dialog med Torino igennem længere tid, og vi har selv været nede og lukke handlen. - Torino er en god og stor klub, som passer godt ind i Balders udvikling med at tage det her skridt op ad stigen, siger Mikkel Ruhoff. Den offensive Magui har været en del af FC Nordsjællands akademi, hvor man også forsøgte at få en ny aftale på plads. Men drømmen om Italien hev i Magui, siger Mikkel Ruhoff. - Der har været interesse på ham i nogle af de store lande. Han fik tilbudt kontrakt i Nordsjælland, men vi kunne ikke blive enige med Nordsjælland om den kontraktforlængelse, som de kom med. Dermed endte det med en tur til Torino. - Nu starter han på deres U19-mandskab, hvor han har fået en aftale til sommer. Der er så lavet en option i kontrakten, så den kan forlænges yderligere. I Torino er der forvejen en dansker i form af Adam Rasheed, som tidligere i januar tog skiftet fra AaB. Torinos U19-mandskab ligger på en fjerdeplads i Primavera, hvor man blot er fire point efter Inter i toppen af rækken.