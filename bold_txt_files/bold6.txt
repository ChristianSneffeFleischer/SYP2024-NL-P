Islandske talenter er i høj kurs i 3F Superligaen, hvor især FC København har gjort sig bemærket med flere erhvervelser fra vulkanøen. Til sommer bliver det dog AGF, der får glæden af 16-årige Tomas Oli Kristjansson, som har skrevet under på en treårig aftale. Det skriver Superliga-klubben på sin hjemmeside mandag. - Tomas eller ”Tommi” som han kaldes, er en teknisk stærk spiller som er god i en mod en-situationer i offensiven. Han har også en fin fart og et rigtig godt spark. - Han har været ombejlet af flere klubber og har blandt andet også været til prøvetræning i Benfica og Real Sociedad, men har valgt os som sin kommende klub, og vi ser frem til at hjælpe ham til at fortsætte sin udvikling os hos, lyder det fra talentchef i AGF, Jesper Ørskov. Tomas Oli Kristjansson kommer til fra Stjarnan FC og skal i første omgang spille på AGF's U17-hold.