Så har Viborg FF en ny målmand på plads i domkirkebyen. Den tyske keeper Nico Mantl er søndag blevet præsenteret på en lejeaftale frem til sommer. Han kommer til fra RB Salzburg og glæder sig til sit nye eventyr i Viborg. - Jeg er rigtig glad for at være her, og ser det som en god mulighed for mig. Jeg kender i forvejen til ligaen og også lidt til klubben, og så har jeg talt med Lars Kramer og Younes Bakiz, som begge har spillet her og talt godt om Viborg, så jeg glæder mig bare til at komme i gang. - Spillestilen her er tiltalende, og jeg mener også, at den passer godt til mig, og så håber jeg selvfølgelig på at få en masse spilletid, og hjælpe med at gøre fremskridt sammen med resten af holdet. - Jeg kender Ementa og Mbom i forvejen, så det er selvfølgelig rart her i starten, men jeg ser bare frem til at møde resten af truppen og starte min tid her, siger Nico Mantl til klubbens hjemmeside. 23-årige Nico Mantl har en fortid i dansk fodbold, da han sidste forår var udlejet til AaB. Han er blevet hentet til klubben, da Lucas Lund sidder ude med en skade.