Endnu en profileret spiller rykker til Saudi-Arabien. Fredag aften er Ivan Rakitic således blevet præsenteret i Al-Shabab på en kontrakt frem til sommeren 2025. Den 35-årige kroat stod til at forlade Sevilla til sommer, hvor kontrakten med den sydspanske klub ville udløbe. Allerede nu tager han dog det næste skridt i en glorværdig karriere, der blandt andet har budt på ophold i Schalke og Barcelona. På samme tid er det blevet til hele 106 optrædener for det kroatiske landshold. 