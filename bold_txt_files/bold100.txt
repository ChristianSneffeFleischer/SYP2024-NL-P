Så er alt på plads med Freyr Alexandersson. Ifølge bold.dk's oplysninger har den karismatiske islænding nu underskrevet kontrakten med KV Kortrijk og forlader dermed Lyngby Boldklub med øjeblikkelig virkning. Torsdag aften er der nemlig kommet styr på detaljerne i Belgien, hvor Alexandersson har fået en aftale frem til sommeren 2026. Der har været rift om Alexanderssons underskrift de seneste måneder, hvor flere danske og udenlandske klubber har været ude efter ham. bold.dk har tidligere beskrevet interessen fra OB og Viborg, men Standard Liege og Queens Park Rangers har også haft ham på blokken. Men KV Kortrijk meldte sin ankomst i slutningen af december og har formået at købe Alexandersson fri af sin kontrakt hos de Kongeblå. Her er der tale om et beløb i omegnen af to millioner kroner. Læs mere om det her. I det belgiske venter der Alexandersson en stor opgave, da der igen står overlevelse på menuen. KV Kortrijk er plantet i bunden af Jupiler Pro League og har 11 point op til pladserne, hvor man er sikret overlevelse. Så der bliver nok at se til for den nu tidligere Lyngby-cheftræner. Med i kufferten til Belgien har Alexandersson taget Jonathan Hartmann fra Lyngby med sig, som dermed fortsætter som assistent for islændingen. 41-årige Freyr Alexandersson kom til Lyngby Boldklub tilbage i 2021, hvor han siden leverede en oprykning og en sensationel overlevelse, men nu er det islandske eventyr i Kongens Lyngby slut.