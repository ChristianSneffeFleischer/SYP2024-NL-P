Officielt er han på kontrakt i Watford, men Jorge Hurtado har ikke set meget til satellitbyen nord for London. Den 20-årige angriber har blot spillet 20 minutter for Watford, siden han kom til klubben fra RD Cartagena i hjemlandet Colombia i oktober 2022. Det var i FA Cuppen i sidste måned, da han netop var vendt retur fra et lejeophold hos New York Red Bulls. På transfervinduets lukkedag ryger den colombianske U20-landsholdsspids igen på et udlån. Denne gang bliver han imidlertid i England, da han skal tørne ud for League Two-klubben Gillingham. I foråret 2023 var Jorge Hurtado på holdkortet i Independiente Medellin. Hurtados enlige optræden for Watford i begyndelsen af janaur bød på en assist i holdets 2-1-triumf over Chesterfield.