I 2015 hentede FC København den dengang 18-årige Aboubakar Keita i hjemlandet. Den ivorianske midtbanespiller formåede dog aldrig at slå igennem for de danske mestre, der solgte ham videre til belgisk fodbold i 2019. Her formåede han heller ikke at få sit gennembrud, og turen gik derfor videre til AIK for et års tid siden. Det blev dog blot til 16 optrædener for den svenske storklub, der valgte at ophæve kontrakten med den 26-årige spilfordeler tilbage i januar. Han har derfor været fri på markedet siden, men jagten efter en ny arbejdsgiver er nu slut. Mandag oplyser Ujpest således, at man har skrevet kontrakt med den tidligere FCK-spiller. Den ungarske klub melder intet ud om kontraktlængden.