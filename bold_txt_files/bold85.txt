Eric Dier skifter fra Tottenham til Bayern München. Begge klubber bekræfter transferen torsdag aften, hvor det fremgår, at der er tale om en lejeaftale til slutningen af indeværende sæson. Lejeaftalen indeholder desuden en option, der gør det muligt for Bayern München at hente Dier permanent. Christoph Freund, der er sportsdirektør i Bayern München, glæder sig over tilgangen af den 29-årige englænder. - Vi har længe kigget på muligheden for at hente Eric Dier. - Han kommer til at være en værdifuld del af vores forsvar, og hans evner samt internationale erfaring vil hjælpe holdet både på og uden for banen, siger Freund. Eric Dier får trøje nummer 15 i Bayern München.