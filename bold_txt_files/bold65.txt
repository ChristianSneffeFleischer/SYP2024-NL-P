Emiliano Marcondes forlader Bournemouth til fordel for et lejeophold i Hibernian. Det bekræfter begge klubber mandag aften. Hibernian oplyser på sin hjemmeside, at lejeaftalen løber til slutningen af indeværende sæson. Den skotske klubs cheftræner Nick Montgomery jubler over tilgangen af den danske offensivspiller, der for nylig er vendt tilbage fra en drilsk fodskade. - Emiliano er en topspiller, som kommer til at give noget ekstra kvalitet til vores hold. - En spiller med hans kvaliteter vil altid have meget interesse, men efter flere samtaler samt et kig på vores spillestil har han virkelig købt ind på vores projekt og den måde, han kan hjælpe os i næste del af sæsonen, siger Hibernian-træneren. 28-årige Marcondes' Bournemouth-kontrakt udløber til sommer.