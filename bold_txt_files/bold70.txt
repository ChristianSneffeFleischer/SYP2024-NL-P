Meget er sket for Faris Moumbagna, siden han i 2021 kæmpede for at få et gennembrud i Sønderjyske. Via et aldeles succesfuldt ophold i Eliteserien har den 23-årige camerouner netop sikret et kæmpe skifte, der tager karrieren adskillige niveauer op. Således er Moumbagna, som også er blevet sat i forbindelse med FC København, blevet præsenteret som ny Marseille-spiller lørdag aften. Flere medier har rapporteret om en salgspris på omkring 60 millioner kroner (€8 millioner), men hverken Bodø/Glimt eller Marseille nævner pris. Kalenderåret 2023 var en stor succes for Faris Moumbagna, som mundede ud i 24 mål og ni assists på tværs af 50 kampe i alle turneringer. For Sønderjyske blev det aldrig til et gennembrud for Moumbagna, da det blev til 14 kampe med et enkelt mål til følge. Moumbagna har spillet to landskampe for Cameroun. Senest det sidste kvarter i 3-1-nederlaget til Senegal i fredagens Africa Cup of Nations-opgør.