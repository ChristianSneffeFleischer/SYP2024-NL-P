FC Fredericia må snart sige farvel til endnu en profil. Denne gang er det Nicklas Røjkjær, som har fået et skifte på plads, da den unge midtbanespiller skifter til Mjällby i Allsvenskan. Det er en aftale, som senest træder i kraft den 1. juli, skriver den svenske klub på sin hjemmeside. - Nicklas er en spiller, som vi allerede identificerede i sommer og har fulgt siden da. Han er en profil, som vi har prioriteret højt at styrke holdet med til 2024. - Nicklas har vist, at han er en dygtig pasningsspiller, god i sit positionsspil og også besidder et meget godt langskud, siger sportschef Hasse Larsson til klubbens hjemmeside. Et skifte kan dog allerede falde på plads nu, da Mjällby arbejder på at få danskeren til klubben nu. Her skal man først blive enig med FC Fredericia. Røjkjær har været hos FC Fredericia siden sommeren 2022, hvor han kom til fra Silkeborg IF. I denne sæson har han leveret fem mål i 18 kampe i NordicBet Ligaen. Tidligere har han været forbi Esbjerg, Viborg FF og FC København, hvor han hos sidstnævnte spillede for klubbens U19-hold. 25-årige Nicklas Røjkjær har fået en aftale med Mjällby frem til udgangen af 2027.