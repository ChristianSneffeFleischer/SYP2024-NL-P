Torsdag aften meddeler Brentford, at man har hentet det tyrkiske stortalent Yunus Emre Konak og udstyret ham med en kontrakt frem til sommeren 2029 med en option på yderligere et år. Dermed vinder Thomas Frank og co. kampen om den 18-årige midtbanespiller, som der har været stor interessere for på tværs af Europa. - Yunus er en spændende spiller, og vi er meget glade for, at vi har formået at bringe ham til Brentford, lyder det fra fodbolddirektør, Phil Giles. - Han er en aggressiv spiller, der kan lide at vinde tacklinger og få bolden tilbage til sit hold. Han har stadig et stort udviklingspotentiale – især i den offensive del af spillet. - Vores rekrutteringsteam har gjort et fantastisk stykke arbejde for at sikre hans underskrift. Vi ser frem til at arbejde med Yunus, og forhåbentlig kan han snart gøre sig gældende på førsteholdet, slutter Phil Giles. Yunus Emre Konak har spillet 17 kampe for Sivasspor i indeværende sæson.