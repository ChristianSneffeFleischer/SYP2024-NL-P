Jens Stage har fået en skandinavisk holdkammerat i Werder Bremen. Der er tale om 19-årige Isak Hansen-Aarøen, som skifter Manchester United ud med Bundesliga-klubben. Handlen er netop blevet offentliggjort kort efter transfervinduet er lukket i Tyskland klokken 18. Hansen-Aarøen nåede aldrig at få førsteholdsdebut for Manchester United, men han har optrådt flittigt for klubbens ungdomshold med UEFA Youth League-kampe mod FC Københavns unge løver til følge. Isak Hansen-Aarøen, som blandt andet er udsmykket med en fremtrædende halstatovering af en sommerfugl, spiller for det norske U21-landshold. Her har han optrådt seks gange og scoret et enkelt mål. Frem til 2020 spillede Isak Hansen-Aarøen for Tromsø, hvor han også er født.