Slut med Miami og Messi. Fremadrettet skal USA's landsholdsback DeAndre Yedlin ikke tørne ud for Inter Miami i MLS. I stedet er den 30-årige amerikaner skiftet til ligarivalerne fra FC Cincinatti længere mod nord. Højrebacken kom til Miami i februar 2022, og det er siden blevet til 82 kampe for klubben. Det er én flere end for det amerikanske landshold, hvor den Seattle-fødte spiller er tørnet ud 81 gange siden debuten i 2014. DeAndre Yedlin har spillet fire sæsoner i Newcastle, hvor han er noteret for 125 kampe, tre mål og 11 assists. Han har også tidligere været på kontrakt i Tottenham og Sunderland.