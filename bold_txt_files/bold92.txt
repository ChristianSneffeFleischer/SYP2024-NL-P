Det blev ikke til den store succes i Ådalen for Tyler Burey. I sommer kom angriberen til fra Millwall, men han formåede ikke at få nettet til at blafre for Odense-klubben. Nu er han så blevet sendt til Oxford United i League One på en lejeaftale, og her jubler man over tilgangen af Burey. - Han er en spændende spiller at se på. Han er hurtig, elsker at udfordre spillere og udfylder en vigtig position i truppen. - Der var mange andre klubber, der var interesserede i ham, og vi er virkelig glade for, at han valgte Oxford, siger cheftræner Des Buckingham til klubbens hjemmeside. Glæden er også til at spore hos rekrutteringschef Ed Waldron, da de længe har været interesseret i Burey. - Han er en spiller, som har været på vores radar i mindst et par år, og det fortsatte i Danmark. Han strækker spillet med sin fart og er god til at levere assists. - Vi håber, han kommer ind, får en øjeblikkelig indflydelse og spiller en rolle i en vellykket anden halvdel af sæsonen. Det er kun til sommer, at Tyler Burey er at finde hos Oxford United på en lejeaftale. Han har kontrakt med OB frem til sommeren 2026.