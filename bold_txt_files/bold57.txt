Frankfurt har torsdag aften sikret sig nyt blod til offensiven. Den tyske Bundesliga-klub oplyser på sin hjemmeside, at man har hentet Jean-Mattéo Bahoya i Angers og udstyret ham med en aftale, der gælder frem til sommeren 2029. - Jean-Mattéo Bahoya er et af de mest lovende unge talenter i Frankrig. Han passer perfekt på den profil, som vi har ledt efter. - Hans tempo på den sidste tredjedel af banen kommer til at gavne vores angrebsspil, lyder det fra sportsdirektør Markus Krösche. Den 18-årige franskmand har spillet 19 kampe i indeværende Ligue 2-sæson. Her er det lykkedes ham at finde netmaskerne fem gange. Frankfurt blev tidligere på måneden sat i forbindelse med Conrad Harder fra FC Nordsjælland. Læs mere om det her. 