Lukas Engel er blevet en holdkammerat fattigere i Middlesbrough. Mandag aften oplyser Real Salt Lake nemlig, at man har sikret sig 30-årige Matt Crooks, der i løbet af de seneste to og et halvt år har spillet 115 kampe for Championship-mandskabet. Den offensive midtbanespiller har skrevet under på en aftale, der gælder frem til 2026. I indeværende sæson er det blevet til 25 optrædener og tre scoringer i den næstbedste engelske række. I Real Salt Lake bliver englænderen holdkammerater med den tidligere FC København-spiller Bryan Oviedo, der har spillet i MLS-klubben siden sommeren 2022.