Så har kuglepennen været i gang hos Silkeborg IF. Kent Nielsen og co. har nemlig hentet Frederik Rieper til klubben og givet ham en aftale frem til sommer. Rieper kommer til fra Aarhus Fremad, men han har den seneste tid været til prøvetræning i Silkeborg. Her har Rieper fået imponeret ledelsen, så han nu er blevet købt. - Frederik viste til prøvetræningen, at han kan være med på dette niveau, så nu træder han ind i truppen på lige vilkår med resten af spillerne og skal tage kampen op om spilletid. - Når det er sagt, så ved vi, at der er et stort spring fra 2. division til 3F Superligaen, men vi er meget fortrøstningsfulde på grund af de kvaliteter, som Frederik allerede har vist her i klubben, siger sportschef Jesper Stüker til klubbens hjemmeside. bold.dk kunne tidligere fortælle, at 24-årige Rieper har en klausul i sin aftale med Aarhus Fremad, som kunne bane vejen til et skifte til Silkeborg. 