En række dårlige resultater og en trænerrokade har gjort, at Robert Marcus er røget ud i kulden i FC Helsingør. Det har parterne nu taget konsekvensen af, da midtbanespilleren er blevet udlejet til det færøske hold EB/Streymur i resten af sæsonen. Det meddeler FC Helsingør i en pressemeddelelse. - Robert Marcus er en ung spiller, som vi har store forventninger til og satser på, men der har været langt til spilletid i den seneste periode. - Vi er derfor glade for udsigten til, at Robert kan få masser af spilletid og komme tilbage med mere erfaring, udtaler direktør Bo Bay Hougaard. Hovedpersonen selv ser også en lejeaftale som den rette løsning. I efteråret var han fast mand, men i foråret har han ikke været udtaget. - Udsigten til spilletid i de resterende kampe var ikke optimal, så jeg blev i fællesskab med klubben og trænerstaben enige om, at dette er den bedste løsning for at jeg kan få spilletid og dermed fortsætte min udvikling. - Det bliver spændende at prøve noget andet, men jeg er fast besluttet på at vende hjem endnu bedre og selvfølgelig fortsat spille førstedivision for FC Helsingør efter sommer. 20-årige Robert Marcus har kontrakt med FC Helsingør frem til sommeren 2026.