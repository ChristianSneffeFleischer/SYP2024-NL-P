Gladbach har store forventninger til Yvandro Borges Sanches. Klubben har derfor valgt at forlænge kantspillerens aftale, så den nu løber frem til sommeren 2026. Det er dog slut med Bundesliga-fodbold for nu, da Sanches i samme ombæring er blevet udlejet til NEC Nijmegen i Holland. - Yvandro er en ung, talentfuld spiller, som er blevet luxembourgsk landsholdsspiller, siden han kom til klubben. Men det er afgørende for hans udvikling, at han får så meget spilletid som muligt på et højt niveau. - Hans spillestil betyder, at han hurtigt vil kunne finde sig til rette i Holland og forbedre sig så meget som muligt, siger Gladbachs sportsdirektør, Roland Virkus, til klubbens hjemmeside. Sanches har fået sin fodboldopdragelse i Gladbach, hvor han i sidste sæson fik debut for førsteholdet. Siden er det blevet til i alt otte kampe med en enkelt assist for 19-årige Yvandro Borges Sanches.