Sebastian Andersson kan nu indstille jagten på en ny klub. Svenskeren har været arbejdsløs siden i sommer, men tirsdag aften er han blevet præsenteret hos FC Nürnberg fra 2. Bundesliga. - Det har ikke været nemt de seneste gange, så jeg sætter virkelig pris på trænerens og den sportslige ledelses tillid. - Holdet tog rigtig godt imod mig, og jeg ser nu frem til anden halvdel af sæsonen i en meget stærk 2. Bundesliga, siger Sebastian Andersson til klubbens hjemmeside. Det har været en lang kamp for Andersson i jagten på spilletid og en ny klub. I 2022 var svenskeren tæt på et skifte til Brøndby IF, men en knæskade gjorde, at han dumpede lægetjekket. Læs mere om det her. Det skete, da han forsøgte at komme væk fra FC Köln, som han så forlod i sommer på en fri transfer. Den seneste halvanden uge har 32-årige Sebastian Andersson trænet med hos FC Nürnberg, hvor han har imponeret sig til en aftale frem til sommer. 